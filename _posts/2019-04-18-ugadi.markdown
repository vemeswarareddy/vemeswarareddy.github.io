---
layout: post
title:  "Ugadi"
date:   2019-04-18 06:39:43 +0700
author: Vemeswara Reddy
categories: jekyll update
---

ఛందస్సు :మాత్రా గణ ఛందస్సు , ప్రతి పాదానికి 14 మాత్రలు

కవి : వేమనారాయణ రెడ్డి పెరుమాళ్ళ


పల్లవి :      తెలుగు ప్రజలకి వెలుగునిస్తూ
                 తెలుగు తేటను చిలకరిస్తూ

                  దివ్యకాంతుల నవ్యబాటల

                  నడచి వచ్చెను నవ ఉగాదీ        ||తెలుగు||

				  
చరణం 1:   ఆరు రుచులను గల్గు పచ్చడి

                   ఆరగించెడి  రోజు వచ్చెను

                   చైత్ర మాస వసంత శోభలు

                   సర్వ జగతికి శుభములిచ్చును   || తెలుగు ||

చరణం 2:   ప్రకృతి ధర్మం పరిఢవిల్లగా 
                  వత్సరాదిగ వచ్చె పండుగ
                   నాడు యుగమున కాదియైనా
                   నేడు మనకు ఉగాది పండుగ     ||తెలుగు||

చరణం 3:   కవితలల్లుట కాదు పండుగ 
                   రంగులేసిన రాదు పండుగ
                   సభలతో సరిపోదు పండుగ 
                   సర్వజీవుల సమత పండుగ       ||తెలుగు||

చరణం 4:    భారతీయ సనాతనంబగు
                    పండుగల పరమార్థమెరిగీ
                    దేశభక్తితొ ధర్మనిరతితొ
                    ఆచరించినయపుడె పండుగ    || తెలుగు ||

చరణం 5:    మద్యపానం మానినపుడే
                   దురలవాట్లను త్రుంచినపుడే
                   నేరములనరికట్టినపుడే
                   నేను కోరిన నిజ ఉగాదీ                ||తెలుగు||

చరణం 6 :   ఆంతరంగిక దేశద్రోహులు 
                    అంతరించిన నాడు పండుగ 
                    త్యాగధనులగు దేశభక్తులు
                    అవతరించిన నాడు పండుగ      ||తెలుగు||

చరణం 7:     లెమ్ము భారతదేశ పౌరుడ
                     విజయమ్ము నీదే కదలిరా
                     విశ్వ గురువుగ భారతావని
                     నిలిచినపుడే నిజ ఉగాది           ||తెలుగు|| 
